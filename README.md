# Web Typography, 2020/2021

Als je doof bent, of als je om een andere reden geen geluid kunt horen, dan mis je veel informatie als je een film kijkt. Knisperende voetstappen, langzaam aanzwellende muziek, nerveus getik op een deur, je hoort het natuurlijk allemaal niet. Nu bestaat er zoiets als *closed caption*, wat een type ondertiteling is waarbij ook dingen als omgevingsgeluiden en de muziek beschreven worden. Hierdoor krijgt een kijker die informatie wel binnen.

Alleen wordt die auditieve informatie nogal neutraal beschreven. Het geluid van huilend persoon zou bijvoorbeeld beschreven kunnen worden als *snikgeluid op de achtergrond*. En iemand die lacht zou geschreven kunnen worden als *iemand lacht.* Heel neutraal, bijna zakelijk, en bovendien allebei in precies hetzelfde neutrale lettertype. Terwijl het toch echt over twee heel verschillende emoties gaat. 

Dat kan visueel sterker. 

En dat gaan jullie doen.

## Ontwerpkeuzes

- Je kan de kennis over vormgeving die je hebt opgedaan tijdens de minor technisch toepassen met behulp van CSS
- Je kan verborgen nuance uit een audiotrack overtuigend vertalen naar visuele (typografische) beelden
- Je kan je typografische keuzes onderbouwen.
- Je hebt de exclusive design principles gebruikt.

### Typografie

Voor mijn typografie heb ik ervoor gekozen om gebruik te maken van de Brenner familie. Ik heb hiervoor gekozen omdat hier voor mijn gevoel de juiste fonts tussen zaten om de stemmen zo goed mogelijk te karakteriseren. Daarnaast waren de fonts goed en snel te implementeren en loop je geen risico dat er een ander font wordt ingeladen.

Voice 1 - Ik heb ervoor gekozen om hier een monospace lettertype aan te koppelen. Dit is een lettertype wat is ontworpen voor de typemachine. Alle karakters zijn even breed en ik krijg een enorm mechanisch gevoel bij het lettertype. Daarnaast is voice 1 een wat zwaardere, hardere stem, waardoor ik heb gekozen voor de bold variant.

Voice 2 - Voor de stem van Constant K heb ik gekozen voor het Brenner Slab bold font. Constant K praat in een redelijk monotome stem, maar wel meer met karakter. Ook vind ik dat er meer gevoel in zijn stem zit dan in voice 1.

Voice 3 - Later hoor je iemand met een boze, harde stem zeggen; “Fuck off, Skin-Job!”. Dit komt heel onvriendelijk en agressief over. Ik heb daarom gekozen voor een wat hardere letter in de bold variant: Brenner Sans. Er zit veel karakter in. 
### Sounds

Omdat de video begint met een harde basslijn heb ik ervoor gekozen om bij deze zware toon het frame te laten trillen. De keuze voor dit effect heb ik gemaakt omdat ik een associatie heb met wanneer je muziek met een zware bas afspeelt, er trillingen vrijkomen. Ditzelfde gevoel kreeg ik bij dit geluid.

Op 0:09s hoor je de eerste alarmtoom, dit is ook weer een harde toon. Om het geluid van een alarm beter te visualiseren heb ik ervoor gekozen om bij alle alarmgeluiden de achtergrond rood te maken. Rood is namelijk een kleur die we bijna allemaal associeren met iets urgents of alarm. Het tweede alarm op 0:12s klinkt meer als een sirene, daarom heb ik hier gekozen voor het effect van een sirenelicht. 

Op 0:16s horen we een hoge pieptoon. Ik heb ervoor gekozen om het frame bij dit geluid subtiel omhoog en weer terug omlaag te laten bewegen. Deze animatie heb ik opnieuw gecombineerd met een rood licht in de vorm van een radial gradient.

De manier waarop de man "Fuck off, Skin-Job!" zegt op 0:24s vond ik aanvoelen als bozig en schreeuwerig. Om deze reden heb ik de tekst hier rood en uppercase gemaakt ten opzichte van de rest.

Vervolgens is er weer op 0:25s en 0:32s een hoge pieptoon te horen waar ik hetzelfde effect als op 0:16s heb gebruikt. 

Vanaf 0:34s verandert de scene. Er is een constante irritante pieptoon aanwezig en er worden zenuwslopende vragen gesteld waar je een ongemakkelijk gevoel van krijgt. Om dit ongemakkelijke gevoel zo goed mogelijk na te bootsen heb ik ervoor gekozen het frame aan de linker- en rechterkant langzaam te croppen. De achterliggende gedachte is een gevoel creëren alsof de ruimte waarin je je bevind steeds kleiner wordt. Dit zorgt voor een gevoel alsof je de controle verliest en paniek ervaart. Wanneer het vragen stellen en de hoge pieptoon stoppen, verandert het frame terug naar standaard formaat. Je ervaart een verlossend gevoel om weer in de normale ruimte te zijn.

Het laatste deel van het fragment is een beetje mysterieus en ook is er weer een hoge piep te horen. Ik heb ervoor gekozen om het beeld langzaam heen en weer te laten bewegen in combinatie met het crop effect. Dit heb ik zo goed mogelijk proberen aan te laten sluiten op de toon van de geluiden die je hoort.

### Eindconclusie

Het vak webtypografie was kort maar krachtig! Ik ben in de afgelopen twee weken tijd intensief bezig geweest aan dit vak waardoor ik er lekker in zat!

Aan het begin van het vak had ik wat moeite met op gang komen. In deze week ben ik voornamelijk bezig geweest met het vormgeven van de verschillende voices en het leren begrijpen van de code. Ik vond het voornamelijk lastig om te bedenken hoe bepaalde geluiden het beste gevisualiseerd kunnen worden voor doven mensen. Dit is iets wat ik nooit eerder heb gedaan en daarom eventjes pittig was. Na de eerste week merkte ik dat ik steeds meer inspiratie kreeg en de kwartjes qua coderen steeds sneller vielen. Ook begon het coderen zelfs leuk te worden! Elke keer na de les hebben we met een groepje verder gewerkt in de medialounge. Hier hebben we elkaar kunnen helpen waar nodig, daar heb ik veel aan gehad. 

Ik ben erg tevreden met het eindresultaat en ik heb een hoop geleerd in deze korte periode. Ik kan dus zeker zeggen dat ik het met een positief gevoel afsluit :)!
